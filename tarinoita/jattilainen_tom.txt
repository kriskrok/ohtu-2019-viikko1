Jättiläinen Tom

Olipa kerran jättiläinen nimeltä Tom. Se oli hyvin kiltti ja hiljainen jättiläinen. Tom asui erään kylän lähellä. Enimmäkseen se pysytteli omissa oloissaan, mutta joskus tarpeen vaatiessa jätti auttoi kyläläisiä: Jos myllärillä meni tuulimyllyn siipi rikki, jättiläinen ylsi hyvin korjaamaan sen. Jos joku viljelijä päätti raivata uutta peltoa, Tom kävi kaatamassa puut alueelta helposti. Jos vuorilta virtaava joki uhkasi tulvia, jättiläinen nosti uomaan muutaman kivenjärkäleen ja ohjasi niin osan vedestä virtaamaan muualle. Mutta tekipä Tom mitä tahansa, kyläläiset suhtautuivat siihen aina ynseästi ja epäluuloisesti. Kylän lapset pilkkasivat sitä: ”Tom tomppelii! Tom tomppelii!” he huutelivat aina jätin perään ja heittelivät sitä kivillä. Aikuiset eivät sentään jättiläistä pilkanneet, mutta eivät he myöskään koskaan kiittäneet sitä avusta. Tom eristäytyi kyläläisistä yhä enemmän. Se istuskeli yksikseen kotona vuorella, katseli auringonnousuja ja kirjoitti runoja. Mutta aina kylään mennessään se sai osakseen pilkkaa: ”Tom tomppelii! Tom tomppelii!”

Eräänä päivänä Tom sai tarpeekseen kyläläisten pilkasta ja kiittämättömyydestä ja lähti pois. Kukaan ei tiennyt, minne se muutti – eikä itse asiassa edes välittänyt tietää. ”Päästiinpä siitäkin jättiläisestä”, kyläläiset tuumivat, ”ja kyllä se varmaan tulee vielä takaisin.” Mutta jättiläistä ei enää näkynyt eikä kuulunut. Eikä sitä kukaan kaivannutkaan, kunnes tuulimyllyn siipi meni rikki. ”Olisipa Tom jättiläinen täällä”, mylläri taivasteli, ”se korjaisi tuulimyllyn hetkessä.” Tuulimylly jäi korjaamatta ja vilja jauhamatta. Sitten viljelijä olisi halunnut raivata lisää peltoa: ”Olisipa Tom jättiläinen täällä”, viljelijä sanoi, ”se raivaisi puut hetkessä pois!” Puut jäivät raivaamatta ja uusi pelto kyntämättä. Sitten joki alkoi tulvia. ”Olisipa Tom jättiläinen täällä!” kaikki kyläläiset puhuivat keskenään, ”Se ohjaisi osan vedestä muualle!” Mutta kaikki vesi virtasi jokeen, tulva nousi ja huuhtoi mennessään monta taloa kylästä.

Sitten kyläläiset saivat kuulla, että Tom oli muuttanut läheisessä laaksossa olevaan kylään. ”Tule takaisin!” he pyysivät jättiläistä, ”Me tarvitsemme sinua!” Mutta jättiläinen ei tullut. Kyläläiset huomasivat liian myöhään, kuinka arvokas jättiläinen heille oli ollut. Tomin asuessa vuorella he olivat vain pilkanneet ja väheksyneet jättiläistä. Nyt kun jätti oli mennyt pois he vasta huomasivat, kuinka paljon sitä tarvitsivat. Mutta nyt oli liian myöhäistä. Tom oli tyytyväinen uudessa kodissaan laaksossa. Laakson kylän väki oli ystävällistä eikä pilkannut jättiläistä. Jos Tom auttoi jotakuta, hän sai kovasti kiitoksia. Kyläläiset toivat hänelle silloin tällöin vastaleivottua leipää tai omenapiirakan ja pyysivät jättiläistä mukaan kylän juhliin. Tom eli elämänsä loppuun asti onnellisena laaksossa. Toisen kylän asukkaat saivat mitä ansaitsivat. Jättiläinen ei koskaan palannut sinne.

Kirjoittanut Päivi Tuulikki Koskela


Kysymyksiä
Oliko jättiläinen kiltti vai ilkeä?
Miten jättiläinen Tom auttoi kyläläisiä?
Mitä tarkoittaa toisen arvostaminen?
Kiittivätkö kyläläiset jättiläistä avusta?
Mitä Tom teki, kun kyllästyi kylän väen kiittämättömyyteen?
Mitä kylän väki huomasi sitten, kun jättiläinen oli poissa?
Tuliko jättiläinen enää takaisin? Miksi ei?
Millaisista asioista on hyvä kiittää toista?
Milloin ja miksi olet viimeksi sanonut kiitos?


Tehtävä
Keksikää joku tilanne, jossa on hyvä sanoa kiitos ja esittäkää se

