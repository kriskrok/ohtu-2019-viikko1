Martta yökylässä

Pikku Martta oli innoissaan. Hän lähtisi yökylään Elsan luo! Elsa oli samassa päiväkodissa kuin Martta. Elsa oli ollut jo monta kertaa yökylässä heillä, mutta Martta ei ollut ollut vielä ikinä kenenkään luona yökylässä. Siitä tulisi hauskaa! Tyttö oli juuri miettimässä, mitä tarvitsisi mukaan. Yöpuvun ainakin. Ja hammasharjan. Kampa olisi hyvä olla… ja villasukat, jos tulisi kylmä. Entä ylimääräinen T-paita? Kenties villatakki? Martta pakkasi kassiinsa kaikkea, mitä arveli tarvitsevansa. Sitten tyttö huomasi sängyn päällä lempinallensa, Nellin. Martta otti nallen käteensä ja mietti. Tarvisiko nallea mukaan? Ehkä ei. Martta laski nallen takaisin sängynpäälle ja kääntyi penkomaan vielä vaatekaappiaan. Nelli tuijotti tyttöä loukkaantuneena nappisilmillään. Eikö Martta aikonut ottaa sitä mukaan yökylään! Nalle oli niin odottanut, että pääsisi mukaan. Martan huomaamatta nalle kömpi tytön kassiin.

Pian Elsa tuli isänsä kanssa hakemaan Marttaa. Koska Elsa asui aika kaukana, niin he menivät sinne autolla. Elsan isä ajoi ja tytöt nauraa kihersivät takapenkillä. Tästä tulisi kivaa! Perillä Martta heitti kassinsa eteisen nurkkaan ja tytöt kiiruhtivat heti Elsan huoneeseen leikkimään. Nelli-nalle kurkisteli kassista kenenkään huomaamatta. Eikö Elsa halunnut leikkiä Nellillä? Nallea harmitti.

Illalla tytöt kävivät kylvyssä. Elsan kotona oli iso kylpyamme! Siellä oli hauska leikkiä laivoilla ja vesiruiskuilla. Kylvyn jälkeen Elsa ja Martta menivät keittiöön iltapalalle. Iltapalana oli perunavelliä. Nam! Se oli Martan herkkuruokaa. Mutta kun Martta maistoi perunavelliä, se maistuikin ihan erilaiselta, kuin kotona. Siinä oli möykkyjäkin. Tyttö pyöritteli ruokaa lautasellaan. Yhtäkkiä kaikki muukin näytti niin erilaiselta kuin kotona. Matto oli väärän värinen. Ikkunaverhoissa ei ollut kukkia. Keittiön kello tikitti erilaisella äänellä kuin kotona. Martan alahuuli alkoi väpättää ja kyyneleet kihosivat tytön silmiin. ”Minä haluan kotiin!” Martta niiskutti. ”No, miten sinä nyt noin”, Elsan äiti kiiruhti lohduttamaan, ”Yökyläänhän sinä tulit!” ”Nyt on liian myöhäkin ajaa enää takaisin”, Elsan isä sanoi. ”Minulla on ikävä kotiin!” Martta niiskutti. Martan nalle Nelli kuuli tytön niiskutuksen eteiseen, missä se edelleen oli kassissa piilossa. Nalle kömpi ulos kassista ja hiipi hiljaa keittiön ovelle. Kukaan ei huomannut pientä nallea, kun se kurkkasi sisään. Nelli hivuttautui vaivihkaa Martan viereen. Sitten se epäröi. Miten se saisi tytön huomaamaan, että oli lattialla? Lopulta nalle yksinkertaisesti kaatua kellahti Martan varpaille ja jäi siihen lojumaan. Martta kurkisti pöydän alle. ”Nelli! Miten sinä täällä olet!” tyttö ihmetteli ja kaappasi lempinallen syliinsä. Kyyneleet unohtuivat samantien. Elsan äiti ja isä huokaisivat helpotuksesta ja paimensivat tytöt iltatoimille. Martta puristi Nelliä tiukasti kainalossaan, kun harjasi hampaita. Nalle kainalossaan tyttö ryömi peiton alle Elsan huoneeseen pedattuun vierassänkyyn. Tuttu nalle vierellä oli mukava vielä kihertää ja kuiskutella Elsan kanssa. Kyllä yökylässä oli sittenkin kivaa!

Kirjoittanut Päivi Tuulikki Koskela


Kysymyksiä
Miksi Martta halusi kotiin?
Mitä tarkoittaa koti-ikävä?
Onko sinulla ollut ikinä koti-ikävä?
Mikä auttoi Marttaa voittamaan koti-ikävänsä?
Mitkä muut asiat auttavat koti-ikävään?


Tehtävä
Piirrä paperille, mitä kaikkea itse pakkaisit mukaan yökylään. Hammasharjan ainakin tarvitset. Mitä muuta?

