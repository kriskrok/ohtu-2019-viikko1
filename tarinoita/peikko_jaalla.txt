Peikko jäällä

Pieni peikko Bettiina rakasti luistelemista! Heti, kun ilmat kylmenivät, pikku peikko pukeutui lämpimästi, otti luistimet mukaansa ja hyppelehti läheiselle lammelle. Siellä se veti luistimet jalkaansa ja suhahti jäälle. Kuinka se liitikään lammen jäätyneellä pinnalla. Kiepaus noin ja piruetti näin! Pikku Bettiina oli todella taitava luistelemaan.

Eräänä päivänä peikon tullessa lammelle siellä oli jo joku luistelemassa. Keijukainen! Bettiina-peikko katsoi keijua ällistyneenä. Kukaan muu ei yleensä käynyt lammella luistelemassa. Ja nyt siellä oli keiju. Bettiina ei ollut ikinä tavannut keijua. Monet peikot sanoivat, että keijut olivat tyhmiä ja ylimielisiä. Mutta Bettiinasta tämä keiju näytti mukavalta. “Hei! Kuka sinä olet? Minä olen Bettiina”, pikku peikko sanoi. Keiju pysähtyi kummastuneena ja katsoi, kun peikko luisteli kevyesti jäälle. Peikko luistelemassa! Pikku keiju ei ollut ikinä tavannut peikkoa. Monet keijut sanoivat, että peikot olivat tyhmiä ja kömpelöitä. Mutta tämä peikko ainakin vaikutti kivalta. Ja se luisteli hyvin. “Minä olen Silvia”, keiju sanoi. Peikko ja keiju luistelivat yhdessä ja niillä oli tosi hauskaa.

Bettiinasta ja Silviasta tuli hyvät ystävät. Ne totesivat, että muut peikot ja keijut olivat vain olleet ennakkoluuloisia. Ne peikot, jotka sanoivat keijuja tyhmiksi ja ylimielisiksi eivät varmaan tunteneet yhtään keijua. Ja ne keijut, jotka väittivät peikkoja kömpelöiksi, eivät taatusti olleet nähneet Bettiinaa luistelemassa. Bettiina ja Silvia kävivät yhdessä leikkimässä ja luistelemassa. Ne kertoivat toisilleen muiden peikkojen ja keijujen ennakkoluuloisuudesta. “Se varmaan johtuu siitä, että he eivät tunne toisiaan”, Bettiina sanoi. “No, tehdään asialle jotakin!” Silvia sanoi päättäväisesti. Niinpä Bettiina ja Silvia järjestivät yhteisen talvileikkipäivän kaikille peikko- ja keijulapsille. He kutsuivat kaikki lapset lammen luokse. Aluksi peikot ja keijut vähän ujostelivat toisiaan. Mutta lopulta kaikki leikkivät ja nauroivat tyytyväisinä yhdessä. Osa luisteli, osa rakensi lumiukkoja. Jotkut tekivät lumilinnaa ja toiset hiihtivät. Pikku peikot ja keijut kaikki leikkivät yhdessä. Siitä tuli hauska yhteinen talvipäivä. Ja kun peikkolapset ja keijulapset oppivat tuntemaan toisensa, he huomasivat, että toiset olivatkin oikein mukavia.

Sen jälkeen kukaan peikko ei sanonut keijuja tyhmiksi tai ylimielisiksi, eikä kukaan keiju peikkoja kömpelöiksi. Monet muutkin alkoivat käydä lammella luistelemassa ja se oli Bettiinasta ja Silviasta oikein mukavaa. He olivat ylpeitä, kun olivat saaneet karistettua toisten ennakkoluulot pois.

Kirjoittanut Päivi Tuulikki Koskela

Kysymyksiä
Kenet Bettiina-peikko tapasi lammella?
Miksi keiju hämmästyi, kun peikko osasi luistella todella taitavasti?
Mitä tarkoittaa ennakkoluulo?
Mitä ennakkoluuloja ihmisillä voi olla toisistaan, jos eivät tunne jotakuta?
Miksi Bettiina ja Silvia kutsuivat kaikki peikko- ja keijulapset talvileikkipäivään?
Mitä leikkejä sinä olisit halunnut leikkiä talvileikkipäivänä?


Tehtävä
Piirrä peikot ja keijut pitämässä yhdessä hauskaa

