Pomppeliinin ongelma

Pieni pääsiäispupu Pomppeliini hyppeli iloisena Matiaksen huoneeseen raahaten mukanaan valtavaa pääsiäismunaa. Pikku Pomppeliini oli hyvin ylpeä itsestään. Tämä oli ensimmäinen pääsiäinen, kun pikku pupu pääsi jakamaan suklaamunia. Ja mielestään se oli selvinnyt oikein hyvin. Pomppeliini oli säästänyt viimeiseksi oikein ison suklaamunan. Vanhemmat ja kokeneemmat pääsiäispuput olivat sanoneet, että kannatti antaa isot pääsiäismunat heti alussa ja jättää pienet loppuun. Mutta Pomppeliini oli halunnut säästää tämän jättimunan viimeiseksi.

Pikku Pomppeliini hyppeli hämärään huoneeseen. Matias nukkui rauhallisesti sängyssään. Pieni yövalo lattianrajassa toi hiukan valoa makuuhuoneeseen. Pomppeliini hiipi lähemmäs sänkyä iso suklaamuna sylissään. Tuossa oli leikkiauto. Tuossa oli junarata. Tuossa oli sängyn päiväpeite mytyssä. Mutta missä oli sukka? Pikku pääsiäispupu laski suklaamunan hetkeksi käpälistään ja pompiskeli eestaas sängyn vieressä. Kai Matias oli huomannut jättää sukan pääsiäismunaa varten? Tuollahan se oli! Pikku pääsiäispupu kävi hakemassa suklaamunan ja raahasi sen sinivalkoraidallisen pikku sukan luo. Sitten se alkoi tarmokkaasti tunkea pääsiäismunaa sukkaan. Mutta sukka oli kovin pieni ja muna valtavan iso. Vaikka pikku pupu kuinka ähki ja puhki ja tunki, se ei saanut isoa suklaamunaa mahtumaan sukan sisälle. Pikku pääsiäspupu piti tauon ja nojasi hengästyneenä suklaamunaan. Mikä nyt neuvoksi? Pomppeliini tarkasteli pikkuruista sukkaa ja valtavan isoa pääsiäismunaa. Sitten se yritti vielä uudestaan. Mahdu nyt! Sukkaan siitä! Mutta ei se onnistunut. Suklaamuna oli kertakaikkiaan liian iso. Nyt vasta Pomppeliini tajusi, miksi isot suklaamunat olisi kannattanut käyttää heti alkuun. Pieni suklaamuna mahtuisi kyllä, jos viimeiseksi sattuisi pikkuruinen sukka. Kuten nyt. Pikku pääsiäispupu istui pohtimaan ongelmaa. Pääsiäispupujen koulutuksessa kehotettiin laittamaan suklaamuna sukkaan. Niin se oli. Mutta entä, jos muna ei mahtunut sukkaan? Siitä ei ollut annettu mitään ohjeita. Pomppeliini mietti eri vaihtoehtoja. Voisiko suklaamunan vain viedä pois? Ei, Matias pettyisi aamulla pahasti. Voisiko sukan laittaa vain munan päälle, ikään kuin peitoksi? Pomppeliini nosti sukan maasta ja asetti sen munan päälle. Ei, se näytti typerältä. Sitten Pomppeliini keksi ratkaisun: Joku muu vaatekappale! Pikku pääsiäspupu etsiskeli lattialta. Siellä ei ollut muita vaatteita. Sitten se hyppäsi tuolille. Haa! Täällä oli Matiaksen T-paita. Pomppeliini raahasi paidan suklaamunan luokse ja työnsi munan sen sisälle. Sitten pupu astahti taaksepäin ja katseli lopputulosta arvioiden. Eihän paita ollut sama, kuin sukka, mutta kelpasi hyvin tähän tarkoitukseen. ”Hyvää pääsiäistä!” pikku pääsiäispupu Pomppeliini kuiskasi nukkuvalle Matiakselle. Sitten se pomppi hiljaa tiehensä, tyytyväisenä siihen, että oli keksinyt ongelmalleen ratkaisun.

Kirjoittanut Päivi Tuulikki Koskela


Kysymyksiä
Mitä Pomppeliini olisi voinut tehdä, jos se ei olisi löytänyt Matiaksen paitaa?
Oletko itse joskus joutunut ratkaisemaan jonkun ongelman? Mikä se oli?


Tehtävä
Pompi kuin pikku pääsiäispupu ympäriinsä. Ihan hiljaa! Pääsiäispupujen pitää osata pomppia hiljaa, että lapset eivät herää.

